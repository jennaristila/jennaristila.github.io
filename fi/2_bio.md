---
layout: default
title: Biografia
permalink: /fi/biography/
lang: fi
---

## Biografia

Jenna Ristilä (s.1989) aloitti pianonsoiton 7-vuotiaana Savonlinnan Musiikkiopistossa Anja Ojanen-Forsbergin johdolla. Vuonna 2006 Ristilä pääsi Sibelius-Akatemian nuorisokoulutukseen ja 2007 esittävän säveltaiteen linjalle opettajinaan Hamsa Juris ja Teppo Koivisto. Keväällä 2014 Ristilä suoritti A-tutkintonsa erinomaisin arvosanoin ja valmistui musiikin maisteriksi. Ristilää ovat tukeneet Suomen Kulttuurirahasto sekä ProMusica-säätiö.

Lukuvuoden 2010-2011 Ristilä oli vaihto-opiskelijana Royal Welsh College of Music & Drama'ssa Cardiffissa. Soolopianismi jäi hetkeksi syrjään Ristilän tehdessä tiivistä yhteistyötä laulumusiikin osaston kanssa. Hän opiskeli liediä Michael Pollockin johdolla, toimi avustavana korrepetiittorina kahdessa oopperassa sekä säesti lukuisia konsertteja, koelauluja ja mestarikursseja.

Ristilä on kokenut esiintyjä ja konsertoi nykyisin erityisesti laulumusiikin parissa. Tällä hetkellä hän täydentää opintojaan Sibelius-Akatemian korrepetitiokoulutuksessa ja opettaa [Keski-Vantaan Musiikkiopistossa](http://kevamo.com/). Tämä kevät on Ristilälle liedintäyteinen, ja hän ehtii myös opiskella vähän eri kielten fonetiikkaa. Tärkein tehtävä nyt kuitenkin on kummilapsen elämän ensiviikkojen ihmettely.

<br/>

## Joitain menneitä esiintymisiä

<br/>

### 2017

__Oskar Merikannon Pohjan neiti -ooppera__ esitettiin Lahden Oopperayhdistyksen voimin pianon säestyksellä. Produktion musiikin johtajana ja pianistina toiminut Ristilä sai erinomaiset arviot sekä Helsingin Sanomissa että Etelä-Suomen Sanomissa.

"Oopperan orkesteriosuutta on moitittu tavan takaa. Nyt sitä ei voinut arvioida, sillä Jenna Ristilä hoiti pianon ääressä koko säestyksen niin upeasti, ettei orkesterin puuttumista joutunut harmittelemaan." (Veijo Murtomäki, HS 15.10)

__Koomisen oopperan liedkonserttisarjassa__ sopraano Johanna Lehesvuori ja Ristilä esittivät amerikkalaista laulu- ja pianomusiikkia.

__Ilkka Kuusiston Gabriel, tule takaisin! -oopperan__ Itä-Suomen valloitus alkoi Pieksämäeltä ja Savonlinnasta. Oopperan on sovittanut neljälle soittajalle Matti Makkonen, joka vastaa myös musiikin johdosta yhteistyössä Ristilän kanssa. Ohjaus Ville Saukkonen, lavalla mm. Marjatta Airas, Joonas Asikainen, Päivi Pylvänäinen, Maiju Vaahtoluoto...

![Concert photo](../../images/gabriel.jpg)

__Jiri Pauerin Punahilkka -lastenooppera__ nähtiin Aleksanterin Teatterissa sekä Lieksassa. Matti Makkosen sovituksen musiikinjohdosta vastasi Ristilä, ja ohjauksesta Ville Saukkonen. Teoksen näyttävät tanssinumerot suunnitteli koreografi Elina Orpana.

<br/>

### 2016

__Jiri Pauerin Punahilkka -lastenoopperaa__ esitettiin Savonlinnan Oopperajuhlilla innokkaille pikkukatsojille.

![Concert photo](../../images/punahilkka.jpg)

__Jääkausi -kamariooppera__ valmistui Start-up Opera -ryhmän voimin, ja sitä esitettiin Sibelius-Akatemian konserttisarjassa sekä Hietsun Paviljongissa. Ristilä toimi ryhmän taiteellisena johtajana ja pianistina; oopperan sävelsi Itzam Zapata, libretosta vastasi Juho Gröndahl, Eljas Liinamaa ohjasi ja Eero Erkamo vastasi visuaalisesta suunnittelusta. Lavalla nähtiin sopraanot Milla Mäkinen ja Anna-Maija Oka. Ristilän kirjoittama blogi oopperan valmistumisesta: [startupopera.blogspot.fi](http://startupopera.blogspot.fi).

![Concert photo](../../images/jaakausi.jpg)

__Joulun valo -levyn__ julkaisemisen jälkeen sopraano Johanna Lehesvuori ja Ristilä ovat esittäneet levyn kappaleita konserteissa eri puolilla Suomea. Levyn voi ostaa verkkokaupasta [bluemusicgroup.com](http://bluemusicgroup.com).

<br/>

### 2015

__Helsinki Lied -kilpailussa__ Sopraano Johanna Lehesvuori ja Ristilä ylsivät finaaliin.

![Concert photo](../../images/lied.jpg)

__Taakseenkatsojat__ -soolokonserteissa Ristilä esitti Villa-Lobosin, Shostakovitsin sekä Brahmsin musiikkia. Ristilä rakastui Brahmsin Händel-variaatioihin ja suunnitteli niiden ympärille ohjelman, jossa kuultiin barokin sävellysmuotoja käyttäviä teoksia. 

__Hannu ja Kerttu -lastenooppera__ oli lyhennelmä Humperdinckin koko illan oopperasta, jota Esmo ry esitti kesällä Savonlinnassa. Ristilä vastasi musiikinjohdosta, Jenny Jumppanen ohjauksesta, ja lavallakin nähtiin tuttuja Savonlinnan seudulta; mm. Joonas Asikainen, Päivi Pylvänäinen, Anu Ontronen ja Maiju Vaahtoluoto.

<br/>
