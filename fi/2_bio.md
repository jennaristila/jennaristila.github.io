---
layout: default
title: Biografia
permalink: /fi/biography/
lang: fi
---

## Biografia

Jenna Ristilä (s.1989) aloitti pianonsoiton 7-vuotiaana Savonlinnan Musiikkiopistossa Anja Ojanen-Forsbergin johdolla. Vuonna 2006 Ristilä pääsi Sibelius-Akatemian nuorisokoulutukseen ja 2007 esittävän säveltaiteen linjalle opettajinaan Hamsa Juris ja Teppo Koivisto. Keväällä 2014 Ristilä suoritti A-tutkintonsa erinomaisin arvosanoin ja valmistui musiikin maisteriksi. Ristilää ovat tukeneet Suomen Kulttuurirahasto sekä ProMusica-säätiö.

Lukuvuoden 2010-2011 Ristilä oli vaihto-opiskelijana Royal Welsh College of Music & Drama'ssa Cardiffissa. Soolopianismi jäi hetkeksi syrjään Ristilän tehdessä tiivistä yhteistyötä laulumusiikin osaston kanssa. Hän opiskeli liediä Michael Pollockin johdolla, toimi avustavana korrepetiittorina kahdessa oopperassa sekä säesti lukuisia konsertteja, koelauluja ja mestarikursseja.

Ristilä on kokenut esiintyjä ja konsertoi säännöllisesti solistina, säestäjänä ja kamarimuusikkona. Hänen intohimonsa on laulumusiikki; yhteistyö laulajien kanssa on synnyttänyt mitä erilaisimpia projekteja. Koloratuurisopraano Johanna Lehesvuoren kanssa Ristilä julkaisi joululevyn vuonna 2014 ja 2015 syksyllä he pääsivät finaaliin Helsinki Lied -kilpailussa. ESMO ry:n kanssa Ristilä on vienyt lastenoopperaa Itä-Suomeen: 2015 tehtiin lastenversio oopperasta Hannu ja Kerttu, ja 2016 Ristilä toimi musiikin johtajana Savonlinnan Oopperajuhlien lastenoopperassa Punahilkka. Ristilä on perustanut säveltäjä Itzam Zapatan kanssa Start-up Opera -ryhmän, jonka ensimmäinen ooppera Jääkausi sai kantaesityksensä Soiva Akatemia -sarjassa maaliskuussa 2016.

Tällä hetkellä Ristilä täydentää opintojaan Sibelius-Akatemian korrepetitiokoulutuksessa ja opettaa [Keski-Vantaan Musiikkiopistossa](http://kevamo.com/). Talven vapaa-ajan täyttävät kaksi oopperaa, Punahilkka sekä Gabriel, tule takaisin!, ja onpa valmisteilla myös aivan uusi konserttiprojekti Milla Mäkisen ja Anna-Maija Okan, Start-up Operasta tuttujen sopraanojen, kanssa. Kaikesta huolimatta Ristilä aikoo ehtiä myös lukea Alexander Popen runoja ja löytää joululahjat ajoissa.

<br/>
