---
layout: default
title: Biografia
permalink: /fi/biography/
lang: fi
---

## Biografia

Jenna Ristilä (s.1989) aloitti pianonsoiton 7-vuotiaana Savonlinnan Musiikkiopistossa Anja Ojanen-Forsbergin johdolla. Vuonna 2006 Ristilä pääsi Sibelius-Akatemian nuorisokoulutukseen ja 2007 esittävän säveltaiteen linjalle opettajinaan Hamsa Juris ja Teppo Koivisto. Keväällä 2014 Ristilä suoritti A-tutkintonsa erinomaisin arvosanoin ja valmistui musiikin maisteriksi. Ristilää ovat tukeneet Suomen Kulttuurirahasto sekä ProMusica-säätiö.

Lukuvuoden 2010-2011 Ristilä oli vaihto-opiskelijana Royal Welsh College of Music & Drama'ssa Cardiffissa. Soolopianismi jäi hetkeksi syrjään Ristilän tehdessä tiivistä yhteistyötä laulumusiikin osaston kanssa. Hän opiskeli liediä Michael Pollockin johdolla, toimi avustavana korrepetiittorina kahdessa oopperassa sekä säesti lukuisia konsertteja, koelauluja ja mestarikursseja.

Ristilä on kokenut esiintyjä ja konsertoi säännöllisesti solistina, säestäjänä ja kamarimuusikkona. Hänen intohimonsa on laulumusiikki; yhteistyö laulajien kanssa on synnyttänyt mitä erilaisimpia projekteja. Koloratuurisopraano Johanna Lehesvuoren kanssa Ristilä julkaisi joululevyn vuonna 2014 ja 2015 syksyllä he pääsivät finaaliin Helsinki Lied -kilpailussa. Joonas Asikaisen vetämän ESMO ry:n kanssa Ristilä on vienyt oopperaa Itä-Suomeen: 2014 Menottin Puhelin-ooppera sai ylistävät arvostelut, ja viime kesänä vuorossa oli lastenooppera Hannu ja Kerttu.

Tällä hetkellä Ristilä täydentää opintojaan Sibelius-Akatemian korrepetitiokoulutuksessa, toimii Start-up Operan taiteellisena johtajana, sekä opettaa [Keski-Vantaan Musiikkiopistossa](http://kevamo.com/) ja Tuusulan Kansalaisopistossa. Talveen kuuluu myös kamarimusiikkia, oopperaa, joulukonsertteja sekä italian kielen opettelua. Tänä vuonna hän myös aikoo ostaa joululahjat ajoissa.

<br/>
